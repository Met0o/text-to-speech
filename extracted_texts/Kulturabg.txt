Тук е мястото да очертая фокуса на настоящия сбор­ник, заявен в подзаглавието: Към феноменология на ан­тропологичния опит. За да стане това, ще се върна за кратко към биографичния контекст на късните Хусерлови ръкописи.
Периодът 1929–1931 г. е критичен за Хусерл. През 1929 г. той си дава сметка, че отношенията с доскорошния му асистент и близък приятел Хайдегер са се разпадна­ли безвъзвратно, а повторното четене на Битие и време (юли-август 1929 г.) го убеждава, че Хайдегеровата фе­номенология не само изобщо не се вписва в неговата, но и че, както посочва в едно писмо до Роман Ингарден от 2.12.1929 г., трябва да я отхвърли в „методично отноше­ние“ и „по същество“[1].
През 1929 г. излиза книгата на ученика на Вилхелм Дилтай Георг Миш – Философия на живота и феноменология. Диалог с Хайдегер, която авторът посвещава на 70-ата годишнина на Хусерл. В нея Миш паралелизира феноме­нологията на Хайдегер с тази на Хусерл в контраст с „фи­лософията на живота“ на Дилтай. Тази публикация убеж­дава Хусерл, че трябва да проясни основанията на своя­та феноменология в противовес на модните тенденции, породени от т.нар. от него „антропологизъм“. В писмо до Георг Миш от 3.08.1929 г. Хусерл се чувства длъжен да по­сочи съществената разлика (при цялата вътрешна общ­ност с Дилтай) на своята феноменология с философията на живота, но и с това, което прави Хайдегер. Хусерл на­стоява, че разбира идеята за „универсална духовна наука“, каквато е феноменологията, несравнимо по-радикално от Дилтай благодарение на метода на феноменологична­та редукция, докато „Дилтай се обвързва с историческите науки за духа и по този начин с преддадения свят и с една антропология“. И веднага добавя: „Хайдегер също прави това по свой начин, чиято блестяща книга изоставя моя метод на конститутивната феноменология, но не пра­ви (сигурен съм) достатъчно, за да отговори на неговите изисквания“[2].
Това е мотивът му да подготви доклад под заглавие „Феноменология и антропология“, който изнася през 1931 г. пред Кантовите общества във Франкфурт (1.06), Берлин (10.06) и Хале (16.06). Смисълът на доклада е да се покаже къде стои феноменологията по отношение на философията на живота на Дилтай и спрямо повлияната (според него) от Дилтаевия „нов вариант“ на философска антропология феноменология (Хайдегер и Шелер). Голе­мият въпрос за Хусерл следователно е дали „една фило­софия, а след това и феноменологична философия, може да намери своето методологическо основание в една ‘фи­лософска’ антропология“[3]. Отговорът е отрицателен, за­щото подобна философия „не задоволява трансценден­талната мотивация“[4]. Така в центъра на доклада се озо­вава проблемът за трансценденталната редукция, за да се покажат и преодолеят съпровождащите я недоразумения. Без да се спирам подробно на този въпрос, ще посоча един важен акцент върху феноменологичната редукция (поста­вен в доклада), който често се пропуска (включително от самия Хусерл в по-ранното му творчество): тя трябва да се схваща „не като временно преустановяване на вярата по отношение на битието на света, а по-скоро като целенасо­чено постоянстващо въздържане, което ме обвързва като феноменолог веднъж завинаги“[5].
Така онова, което ни се представя в естествена нагласа като „едно-единствено“ (светът и биващите), не е изгубе­но, а става „трансцендентална водеща нишка (Leitfaden) за систематично рефлексивно изследване на същностно свързаните многообразия“[6].
Идеята за „водеща нишка“ е методологическа фигура на „разбулването“, съответно на открояването и на вари­рането на възможности в генетичната феноменология на Хусерл: онова, което се изявява като непоколебима даде­ност на първо, а дори и на следващо равнище, функцио­нира като „водеща нишка“ за по-нататъшни трансценден­тални конкретизации, а ако се взема самό по себе си, вече изглежда, от гледна точка на споменатите конкретизации, само като абстрактен момент.[7]
Това е решаващото за Хусерл: съотнасянето човек-свят трябва да бъде тъкмо такава „водеща нишка“ за по-нататъшни изследвания, а не да предполага изпадане об­ратно в „наивността“ на човешкото съществуване: „След като тази наивност бъде окончателно разбулена, след като същинският трансцендентален проблем бъде спечелен в своята аподиктична необходимост, няма връщане към нея“[8].
„Изпадане обратно“ в естествената нагласа е присъда­та на Хусерл по отношение на Хайдегеровия „антрополо­гизъм“, което пък трябва да се схваща (отново според Ху­серл) като следствие от загърбване на феноменологичната редукция. Отдавна се води дискусия относно основател­ността на тази Хусерлова критика (и по-общо, върху вза­имното неразбиране между Хусерл и Хайдегер що се отна­ся до реформирането на феноменологията). Без да навли­зам в нея, само ще отбележа интересната позиция на Жан-Люк Марион, който настоява, че самото структуриране на „питането за битие“ в Битие и време и в Пролегомени към история на понятието за време (от онова, „за което се пита“ [Gefragte], през „попитваното“ [Befragte] към „уз­наваното чрез попитването“ [Erfragte]) реализира аналитиката на Dasein чрез „удвоена редукция“[9], в резултат от която „питането“ се стреми да извлече не онова, което по­питваното биващо „иска да каже“ или „знае“, а препраща „от биващото като феномен обратно към битието (смисъл на битието) като феноменалност“ – а това изключва без­критично връщане в антропологичния свят.[10]
И така, освобождаването от „антропологизма“ за Хусерл не означава загърбване на антропологията[11], а феноменологичното ѝ третиране, за да се открои „множествеността на трансцендентално-субективните начини на съществуване“, а в синтеза им да се постигне действителната очевидност.[12] Можем да кажем (в Хусерлов стил), че феноменологията е „афицирана“ от антропологичния опит, но по такъв начин, че за нея непосредствените антропологични очевидности стават „предмет на нови въпроси“. Така процедира Хусерл например в един ръкопис под заглавие „Антропологичният свят“, включен от издателите в допълващия Кризата на ев­ропейските науки и трансценденталната феноменология том. Общата схема, по която се развива анализът му в него, разкрива различни априорни структури на света на живее­не (Lebenswelt), под които съзираме: удвояването на човеш­ката телесност („физическо тяло“ [Körper] – „изживявано тяло“ [Leib]); играта на „вътрешност“/„външност“ на двете тела в конститутивното им отношение към световостта и изплуване на въпроса за вчувстването; животинския свят и възможностите за вчувстване в животните като модифика­ция на „човешкото вчувстване изобщо и в различни моду­си“; следващи подлежащи на разбулване антропологични очевидности на преддадения свят под формата на „тради­ции, митове, вкоренени в мита размисли, и ‘светогледи’“ и т.н., за да се стигне до разглеждането на „раждането“ и „смъртта“ като смислообразуващи генеративни структури на света на живеене.[13]
Всъщност може да се каже, че именно т.нар. генератив­на феноменология, разработвана най-вече в късните ръко­писи на Хусерл, е значимият ефект от заниманията му с ан­тропологичния опит. Макар че в сборника сме обособили раздел за генеративността, изплуващите с нея проблеми могат да бъдат разчетени и в другите раздели като пробле­ми на нормативността, на отношението „родно“–„чуждо“, на историята, на поколенията, на пренасянето на смисъл през поколенията, на традицията и на наследяването и не на последно място, като открояване на измерението на „трансценденталната социология“, полагаща като начална точка на анализа си интерсубективния смисъл на биване на света. Или, както пише Хусерл, очертавайки своеобраз­на рамка на генеративната феноменология (която иначе така и не дефинира): „Нещо съществено ново възниква с разширяването от дуалността към множеството и към едно открито безкрайно множество, което трябва да бъде анти­ципирано в открито ‘безграничния’ свят, най-напред във факта, че обвързването в общност (което, така да се каже, функционира като несекващо изграждащ се околен свят) се разпростира и по този начин се повтаря от непосредствено преживяваните други, от другите на другите и така все по-нататък и по-нататък, и че тази опосредстваност след това обуславя и тази на ‘резултатите’ от обвързването в общ­ност, конституиращите се свързани общности и техните общностни постижения. Отново нещо принципно ново, макар и постоянно преплитащо се с това, е конституиране­то на открито безкрайното поколение и в единство с него – конституирането на раждането и смъртта не като случайни факти, а като общи структурни характеристики на всички психични живи същества“[14].
Пробуждания
Към феноменология на антропологичния опит 
Персоналното време на живеене и историческото вре­ме, времето на живеене на общността. Типика на епо­хите. Историческа традиция[15]
Историческото време има „епохи“. В най-широк смисъл това означава непрекъснато разчленяване на ориентация­та, така че всички разлики в историческия час, историческата година, историческото десетилетие и т.н. са форми на „епохата“. Личното време, времето на личния живот тогава също има, в аналогичния смисъл, формата, a priori на фор­мата на своята „промяна“ като типика на епохата.
Сега става възможно формирането на такива общно­сти от по-висш порядък, обхващащи няколко народа. Тези единни субективности от по-висш порядък (това може да са персони, които имат пълна аналогия с отделните персо­ни, а може и аналогията да не стига толкова далеч), при ус­ловие че са конституирани като такива за себе си, могат да влязат в общност от по-висш порядък помежду си и да се обвържат в общност в постоянни единици с принадлежно им „самосъзнание“ от по-висш порядък и т.н. Въпросът е съвсем различен, когато питаме какво обединява градове­те, държавите (федералните държави) и т.н. в рамките на един народ, включително браковете, приятелствата, съсло­вията или съюзите, в които те влизат; тук споменавам всич­ко, без да следвам определен ред.
Това, което се откроява, са „многоглавите“ постоянни единици от обвързани в общност персони или, за разлика от моментно обвързаните в общност няколко персони, по­стоянните, на които принадлежи постоянно знание за тази постоянна единица от постоянно свързани, обвързани в общност персони, индивидуални персони, и знанието под формата, която може да се нарече знание на общността за самата себе си. Корелативно на това – не временно, а по­стоянно единство на свързания живот като надперсонален живот, свързващ персоналния.
Този постоянен живот на общността е пронизан от единство на общностната памет, на историческата тради­ция. Със специфичната общност се конституират общност­ното време и начините на субективната даденост на това време, общностно-субективната даденост. Специфичният смисъл на общност тук осигурява всичко по-близко, което изпълва общите форми на историческото настояще, мина­ло.
Погледнато отвътре, времето е форма на интенционал­ния генезис. Тогава идеята за този генезис като генезис на общността, е генезисът на постиженията на общността, конституиращи се в общността като общност, в нейния общностен живот, в нейните общностни действия и афек­ти, пасивни генези на общностни форми, общностни про­изведения и т.н.
Отделният субект живее своя интенционален живот в корелация със своя интенционален околен свят. Преживя­вайки, представяйки си, мислейки, страдайки и действай­ки, той е постоянно свързан с този съобразен със съзна­нието околен свят. Какво означава „настояще“ за този су­бект? Формата на modus praesens? Всяко събитие в околния свят, което все още е в процес на ставане, всяка продъл­жителност, която все още е в процес на траене, е настоящо събитие и биване и това настояще се простира дотам, до­където се простира в съзнанийно отношение миналото, т.е. миналото на паметта, което е интенционално свързано със „сега“ като хоризонт на миналото.
Настоящата война и настоящият мир, настоящият им­ператор, настоящето бедствие, настоящото ми пътуване и т.н. Подобно е положението и с живота ми като настояще. Докъдето стига единството на едно още незавършено дейст­вие, дотам стига и единството на още незавършеното стра­дание. Страдам от зъбобол – формата на настояще обозначава сегашното страдание в единство с миналото, докъ­дето стига приемствеността. Вярно е, че аз мога също така да страдам от нещо още по рождение, но това е изключение. Като цяло едно настояще, имащо предвид това, което все още е в процес на ставане с обединения поток на миналото, се отличава от миналото като това, което е завършено и вече не е в процес на ставане. Следователно миналото може да оказва влияние, например страдам от миналото си.
Аналог в общностното съзнание.
Проблеми: Приемане (традиция) и праучредяване. Идеите не се сблъскват в интерсубективността, но целите биха могли[16]
Това, което произвеждам от себе си оригинално (пра­учредявайки), е моето. Но аз съм „дете на времето“, аз съм в най-широката „ние-общност“, която има своя традиция, която на свой ред има по нов начин общност с генератив­ните субекти, с най-близките и най-далечните предци. И тя е „въздействала“ върху мен, аз съм това, което съм, като наследство. Кое сега е моето наистина оригинално свое, до­колко съм наистина праучредяващ? Е, това съм аз, върху фундамента на „традицията“, всичко мое собствено е ос­новано отчасти на тази традиция на предците, отчасти на традицията на спътниците. Но аз говорех само за идеи.
В мен навлизат мисли, убеждения за биването, които те са формирали, праучредявайки, които аз съм възприел чрез послеразбиране. Но какво да кажем за узнаванията (Erfahrungen)? Имаме непосредствени общи узнавания посредством общността на вчувстването. Но ние също така по­емаме узнавания чрез послеразбиране на узнавания, които самите ние нямаме като оригинални, които възприемаме без да се замислим в хода на общата вяра. С помощта на ези­ка ние възприемаме послания за това, което е „тук и там“, а именно според чуждия опит и чуждото описание. Мисли, формирани въз основа на опита, мисли, формирани въз ос­нова на мисълта като предразсъдъци, като мнения.
Конвенционалните действия като културни дейст­вия
Едно духовно произведение по необходимост става общо притежание чрез изразяването си в предметната сфера, която опосредства и прави възможна цялата общ­ност на субектите, т.е. физическата сфера. Естествено-неволното „изразяване“ на духовното в изживяваната те­лесност не стига далеч, нито пък самоволното, което сáмо съзнателно създава моменти на естествено изразяване с цел да доведе до определени убеждения, знания и т.н. в съ­ществуващото. А именно, когато този, който се изразява, трябва да започва отново и отново от нагледната ситуация и да създава послеразбираеми изрази чрез индивидуална адаптация към ситуацията. Изразяването обаче се улесня­ва и дава възможност за по-висше формиране на израза чрез организация и комплексност, когато един по-рано разбран израз се подновява по отношение на тези, които са го разбрали по-рано, и когато се използва там, където не са налични всички средства за адаптиране към даденостите; най-малкото те стават незаменими. По същия начин чрез пренос по аналогия. Това вече е вид традиция, а социалната традиция принадлежи на социалното общо разбиране.
Като използвам произволно „знак“ (преди всичко се­тивен обект, сетивен процес), например защото той, съо­бразно естеството си, може да функционира като „инди­кация“ за съществуването на даден процес, за да накарам друг да осъзнае съществуването на такъв процес, аз вече му съобщавам нещо в определен смисъл. Той ме разбира и има не само знанието за този процес, но и съзнанието за него, съобщено чрез мен, ако почувства намерението ми, ако може да се вчувства в мен. По този начин знакът обаче е само индивидуален знак, отделен от индивида, разбиран от друг индивид. Той все още не е „конвенционален“ знак, не притежава пласта на всеобща валидност, не е „обичаен“ знак, който „човек“ трябва да разбира по такъв и такъв на­чин, да борави по такъв, а не по друг начин със знаците на дадена група, например ако иска да изрази такава и такава мисъл, да осъществи такова и такова съобщение и т.н. Въ­прос сам по себе си е как знаците, като например думите на езика, получават този пласт на социално трябване, това социално значение като средство за общуване и споразу­мяване и тази обективност, благодарение на която те при­добиват, според съдържанието и формата, също и според формата на връзката със знакови образувания (изречения, периоди на речта и т.н.), общ аперцептивен характер на ин­терсубективното средство, което е практически достъпно за всеки в рамките на една езикова общност, но също така може да бъде научено и извън нея, предадено чрез тради­цията, за съответните цели на общуването и психичното въздействие от човек на човек. Във всеки случай за езиково компетентния думите са натоварени с аперцептивен слой от социална функция, средство за социални цели, обвър­зано с норми.
Живот в предразсъдъци, живот в традиция. В най-ши­рок смисъл това се отнася за всеки Азов живот – да бъде живот в традиция. Всяка позиция, всеки позиционен акт създава „традиция“, създава в индивидуалния Аз хаби­туална постоянна валидност, трайно „убеждение“. Преп­литане на индивидуалния Аз и неговата позиционност в общността: конституиране на общностна хабитуалност, на традиция, която винаги съществува още с момента на уч­редяването на общността, тъй като тя самата е само чрез учредяването на една интерсубективна хабитуалност или традиция. Паралелно с това, разбира се, за индивидуалното ego – то е сáмо в непрекъснатото учредяване на хабитуал­ността (неговата индивидуална традиция) и по този начин има своето същностно начало (творческа отправна точка) в едно първо учредяване, чрез което се учредява като хаби­туално ego. Всяка нова позиция е учредяваща, но трябва да се прави разлика между новостта на позиционния акт, кой­то съучредява нова аперцепция, и новостта на акта, която просто въвежда във валидност нова конкретност на тради­ционния аперцептивен тип.
Необходимо е да се развие понятието за оригиналност на даден човек и на живота на човечеството в противовес на конвенционалността (традиционността). Тенденция към истинно човечество, към истинно биване и живот в индивидуалност и общност. Тенденция към истинна оригиналност и една традиционност, която като истинна е произлязла от истинната оригиналност и винаги може да бъде оправдана чрез нейното свободно реактивиране. Две­те трябва да бъдат винаги свързани, истинното човешко биване изисква вечна борба срещу потъването в лениво­то легло на конвенционалността или, което по същество е същото, живот в ленив разум, вместо живот от същинска първоначалност, винаги наново и наново събуждащ старо­то и обединяващ го с ново.
Идеята на този подбор от фрагменти, принадлежащи към ръкописното наследство на създателя на феноменологията, Едмунд Хусерл, е да подчертае експерименталния характер на неговото мислене. Колекцията върви по стъпките на изданието на КХ – Критика и Хуманизъм „Светът, който живеем“ (2022) и се вглежда по-внимателно във феномено­логичната антропология на Хусерл, разгръщайки идеи, свър­зани с отношението родно/чуждо, с историята, поколенията, пренасянето на смисъл, традицията и наследяването.
Акцентът върху феноменологичната антропология на Хусерл дава видимост и на радикализма на късното му творчество под формата на идеята за генеративна феноменология, чрез която навлизаме в полето на такива въпроси като раждане, остаряване, смърт, полово диференциране, сън и несъзнавано.
Очертава се и основната Хусерлова тема за смисъла, за неговото постоянно формиране, за съхраняването му в „мъртва форма“ и за различните му „пробуждания“. Пробужданията – както посочва съставителят на този едноименен сборник – препращат всъщност към най-дълбинните въпроси на феноменологията. Но и към самите ѝ граници. Събраните тук текстове биха провокирали мисленето на всеки, който се интересува от фундаменталните проблеми на хуманитаристиката.
Книгата излиза на български език с логото на издателство „Сиела“ в превод на Радосвета Гетова, с предговор от математика проф. Владимир Гетов и приложения, написани от Джон Густафсон – математик с голям принос и дългогодишен изследовател на работата на Атанасов. Американската писателка и носителка на награда Пулицър Джейн Смайли ни представя един от най-необикновените разкази на XX век, а централна фигура в тази съвсем истинска история се оказва Джон Винсънт Атанасов.
Разказът за живота на учения започва още с историята на баща му Иван, който е бебе, когато родителите му са принудени да напуснат едно от разрушените села по време на Априлското въстание. След това фокусът на събитията се премества отвъд океана, където е роден и израснал самият Атанасов.
Джейн Смайли проследява кариерата на физика до онази паметна вечер в края на 30-те години, когато в бар на границата между Илинойс и Айова Атанасов стига до идеите, които ще му помогнат да създаде първия цифров електронен компютър.
Тъй като титлата „създател на компютъра“ не може да бъде присъдена само на един човек, авторката разглежда ролите, които различни учени изиграват в процеса. Героите в тази книга са много. Сред тях читателите ще открият претенденти за компютърния трон като Алън Тюринг, Томи Флауърс, Конрад Цузе, Джон фон Нойман, Джон Мокли, Джон Преспър Екърт. Но от цитираните свидетелства и съдебни решения става ясно, че без приноса на Джон Атанасов историята на компютрите нямаше да е същата и вероятно дигиталната ера щеше да се забави значително.
Книгата е вълнуваща история за откривателството и гениалните прозрения, до които човечеството стига на фона на драматичните събития през XX век. Читателите ще научат за съдебния процес, който доказва значението на работата на Атанасов и колегата му Клифърд Бери; за произхода на Атанасов и за интереса му към България; за неговата младост и доста нетипичния му за учен характер; за огромните трудности пред него и за това как изобретението му е било заплашено да остане в забвение. С техническа яснота, на достъпен и разбираем език Джейн Смайли разказва за надпреварата при разработването на цифровите компютри, а събитията от живота на Джон Атанасов звучат като истински технотрилър от реалния живот.
„Джон Атанасов. Човекът, който изобрети компютъра“, Джейн Смайли, превод от английски Радосвета Гетова, художник на корицата Дамян Дамянов, изд. „Сиела“, 2024 г.
Въведение от автора
Историята за пътя, по който компютърът на бюрото ми е достиг­нал до мен, е един от най-необикновените разкази на ХХ век. Той е изпъстрен с множество стилистични похвати, обикновено смятани за чисто литературни: перипетия (внезапен обрат в хода на интригата), хамартия (неправилна преценка или заблуда), анагноризис (неочаквано разкритие), катарзис (разтърсващи чувства), както и със значител­ни дози трагедия, ужас и патос, и дори малко комедия. Участват много герои и те наистина са действали като литературни персонажи – някои са всеотдайни, смели, предприемчиви и късметлии. Други са необуздани, коварни, лекомислени и злополучни. Всички са блестящи, но историята на компютъра показва как те са блестели всеки посвоему. Поне един от тях – най-общителният, се оказва и най-загадъчният, но може би и най-централният. И колкото и да е странно, нито един от откривателите на компютъра не е забогатял от откритието си, макар че неколцина са положили усилия.
Всъщност изобретателят на компютъра е един трийсет и четири годишен доцент по физика в Щатския колеж на Айова на име Джон Винсънт Атанасов. Няма съмнение, че той е изобретил компютъра (през 1973 г. съдът потвърждава валидността на претенцията му за патент), както и няма съмнение, че компютърът е най-значителното (макар и не най-смъртоносното) изобретение на ХХ век. Но името на Атанасов не е вписано в Архива на изобретателите на Масачузетския технологичен институт (MIT) между имената на Барбара Аскинс (Метод за получаване на интензифицирано изображение от проявени фотографски филми и плаки) и Майк Аугспургър (Ръчен велосипед). Къде и кога Атанасов е изобретил компютъра? В едно крайпътно за­ведение в Рок Айлънд, Илинойс, докато пиел питието си. Записвал е бележките си върху коктейлна салфетка.
По времето когато Джон Винсънт Атанасов замисля изобрете­нието си, той живее в Еймс, Айова, северно от Де Мойн, и преподава в катедрата по физика в Щатския колеж на Айова (по-късно преиме­нуван на Щатски университет на Айова). От началото на тридесетте години той се опитва да създаде изчислителна машина и е изпробвал най-различни идеи. В онази декемврийска вечер на 1937 г., обезсърчен от това, че работата му се намира в задънена улица и изглежда безперспективна, той напуска дома си на Уудланд Стрийт след вечеря и се връща в кабинета си в сградата на Физическия факултет, но и това не помага. Тогава той се качва в новата си кола и се отправя към магистрала „Линкълн“ – двулентовия път, който е първата магистра­ла, свързваща Източното със Западното крайбрежие (Таймс Скуеър в Ню Йорк с Линкълн Парк в Сан Франциско). Атанасов тръгва на изток и шофира в продължение на около шейсет или седемдесет мили през равните прерии на Стори каунти и Маршал каунти до Тама, след което завива на югоизток към Маренго. Преминава край Айова Сити по магистрала 6. Пейзажът на Източна Айова е хълмист и горист – съвсем различен от равнинните околности на Еймс. Той кара доста бързо, затова пътуването му изисква концентрация и го разтоварва от неотдавнашното обсебващо съсредоточаване над компютърния му проект.
По-късно Атанасов си спомня: „Бях стигнал до река Мисисипи и преминавах в Илинойс на едно място, където има три града… единият от които е Рок Айлънд. Навлязох в Илинойс, отбих се от магистралата по един тесен път и влязох в едно крайпътно заведение, което беше ярко осветено… Седнах и си поръчах нещо за пиене… Когато ми до­несоха питието, осъзнах, че вече не съм толкова изнервен, и мислите ми отново се насочиха към изчислителните машини“.
Младият професор достига до четири идеи за това как би могъл да работи един компютър. И четирите го осеняват едновременно – че­тири принципа за изграждане на система, до които не е успявал да до­стигне през предишните пет до седем години на усилена работа. След като допива питието си (а може би двете питиета, макар че синът му по-късно твърди, че след повече от едно питие обикновено заспивал и ако бил на парти, лягал на килима), той се качва в колата си, потегля към вкъщи и се заема с разработването в подробности на идеите си. За две години той и един дипломиран студент на име Клифърд Бери конструират работещ прототип на стойност 650 долара (450 до­лара за заплащане на асистента му и 200 долара за материали).
Ако това звучи като американската мечта, то наистина е така – изобретяването на компютъра от Атанасов е резултат от имиграция в Съединените щати от размирен район на света, от вътрешна миграция из Съединените щати в търсене на по-добри възможности и от си­стемата за достъпно и евтино обществено образование, осигурявано от университетите, предоставящи поземлени стипендии, въведени със Закона „Морил“ от 1862 г[1]. Американската мечта на Атанасов включ­ва също здрави семейни ценности, новаторски гений и в крайна смет­ка признание на откритието, но пътят от бележките, нахвърляни на салфетката в Рок Айлънд, до компютъра на моето бюро, е мъчителен. Историята на изобретяването на компютъра е история за това как за една обществена потребност се намира решение от уникални умове, история за това как нещо, което вече е направено, лесно е можело да се осъществи и по друг начин или дори изобщо да не се стигне до него.
И въпреки че тази книга е биография на Атанасов и се фокусира върху него, историята му може да бъде разказана единствено в контек­ста на други истории, защото през далечния декември на 1937 г. има и други, които се мъчат да преодолеят трудностите на изчисленията. Алън Тюринг, гост изследовател в Принстън, размишлява дали Ливърпулската машина за прогнозиране на приливите и отливите – систе­ма от макари и предавки, използвана за измерване и прогнозиране на приливите и отливите по река Мърси, може да послужи като базова идея за универсална изчислителна машина. Томи Флауърс, инженер в Главната пощенска служба край Лондон, размишлява дали вакуумните лампи (наричани tubes в Америка или valves в Англия) могат да се използват като превключватели в телефонната система. Макс Нюман, математик от Кеймбридж, е разтревожен от това, което става в Евро­па, но все още не е насочил вниманието си към компютрите. Трийсет­годишният Джон Мокли преподава в колежа „Урсинус“ в Пенсилвания – той се увлича от прогнозирането на времето и кара студентите си да търсят математически зависимости между валежите в САЩ и моделите на слънчевото въртене[2]. Едва осемнайсетгодишният Дж. Преспър Екърт кандидатства в Масачузетския технологичен инсти­тут, но в крайна сметка постъпва в бизнес школата на Пенсилванския университет. В Берлин Конрад Цузе вече е създал един компютър (Z1) в апартамента на родителите си. По-късно той казва, че ако сгра­дата не е била бомбардирана, е нямало да може да изнесе машината си от апартамента. Джон фон Нойман, роден в Унгария, но по това време живеещ в Принстън, Ню Джърси, е толкова убеден, че войната в Европа е неизбежна, че вече е поискал американско гражданство. Той получава документите си за натурализация през декември 1937 г. Фон Нойман е един от най-талантливите математици на своето време, но все още не се занимава с компютри. Именно преплитането на тези отделни истории изгражда общата история и я превръща не просто в разказ за едно изобретение, а в сага за това как работи умът и как се движи светът.
Атанасов изобретява компютъра като устройство за спестяване на труд. През 1930 г., когато изучава квантова механика в Универси­тета на Уисконсин, той решава да защити докторската си дисертация с помощта на квантовомеханичен метод за изчисляване на способност­та на хелия да намалява интензитета на приложено електрическо поле спрямо полето във вакуум. Дисертацията му, която е дълга само десет страници, включва резултатите от продължили много седмици арит­метични пресмятания на масивен метален настолен калкулатор със сто клавиша, наподобяващ пишеща машина, предназначен за извършване на събиране и изваждане (умножението и делението се осъ­ществяват чрез многократни събирания или изваждания). Атанасов смята, че извършването на изчисленията е изключително трудоемко, и когато през следващата година започва да преподава, установява, че студентите му са в плен на същата изтощителна трудност – през 30-те години на ХХ век решаването на математически уравнения с голям брой променливи се превръща в сериозна пречка за напредъка не само в образованието и науката, но и в промишлеността, правител­ството и армията. През 1940 г. Атанасов изчислява, че за решаването от един човек на осем уравнения с осем неизвестни са необходими 8 часа, а за решаването на двадесет уравнения с двадесет неизвестни – 125 часа. През 1948 г. друг компютърен специалист от Bell Labs из­казва мнението, че съществува „практическо ограничение на размера на системите, които трябва да бъдат решени… Счита се, че това ще ограничи използваната процедура, дори ако тя се изпълнява итера­тивно, до около 20 или 30 неизвестни“. Проблемът е следствие от нарастващото познание за това как работят числата, как функционира светът и как двете неща могат да бъдат приложени едно към друго. Също така той е следствие от индустриализацията и модернизацията, от стотиците години на развитие и от изобретенията, наблюденията и теориите, които развитието е предизвикало.
Всеки един от изобретателите, които ще разгледам в тази книга, е имал различни причини, за да насочи мислите си към идеите за нов тип машина, и геният на всеки един от тях е бил формиран по свое­образен начин от темперамента, образованието, фамилната история, от ограниченията, както и от възможностите, които са изниквали пред него. В някои отношения Алън Тюринг е пълна противоположност на Атанасов – привлича го чистата математика, а не практическата физика, научен е да мисли, а не да майстори, в подхода си е дезоргани­зиран, а не систематичен, никога не е бил семеен и заради влеченията си и работа си с военните е трябвало да живее в абсолютна тайна. Неговата фигура днес е толкова загадъчна и трагично въздействаща, че той се е превърнал в най-прочутият от нашите изобретатели. Джон фон Нойман, човекът, който е най-известен приживе, се е отдалечил в историята, по-често свързван с атомната бомба и спомена за Сту­дената война, отколкото с историята на компютъра, но именно Фон Нойман е заел ролята на архитекта на тази история, без в известен смисъл да е хващал някога отвертка (всъщност съпругата му казва, че той не е бил в състояние да хване отвертка). Именно Фон Нойман е човекът, към когото привържениците на Джон Мокли и Дж. Преспър Екърт изпитват най-голяма ярост – донякъде с основание, – но Мокли и Екърт си имат своя собствена история на въображение, амбиции и разочарования, и всички те произтичат от характерните им начини на мислене и действие. Може би най-странната птица в галерията ни от странни птици е Конрад Цузе, чиято работа върху компютъра може да се опише само като приключение от типа на най-смелите приклю­чения. Цузе е с две години по-възрастен от Тюринг, роден е в Берлин, но е израсъл в малък град в Източна Прусия и е привлечен към ком­пютърния дизайн не от страст към числата или от педагогическо жела­ние да усъвършенства математическите изчисления, а от интерес към изкуството и дизайна. Цузе замисля и конструира своя компютър без никакъв контакт със света извън Германия или дори извън Берлин, и то при възможно най-трудните обстоятелства. Сякаш разполагаме с няколко филма, които текат едновременно: в единия киносалон – слънчев, оптимистичен филм за американския прогрес, в съседния – история като от филм ноар за измами, параноя и интриги по време на Студената война, в третия – кръстоска между военновременния филм „Госпожа Минивър“[3] и шпионски трилър, чието действие се развива из затъмнените улици на Лондон, а като бонус в четвъртия киносалон – по­тресаващ филм за поражението на Германия, чието действие се раз­вива в рушащия се Берлин, но има щастлив край.
Голямото събитие, което обединява всички тези филми, е Втора­та световна война. В наскоро излезлия си сборник с есета историкът Джон Лукач[4] изброява начините, по които седемдесет години след своя край Втората световна война все още формира света, в който живеем, въпреки че всички съотношения на силите и идеологиите, съществува­ли тогава между съюзниците, Съветския съюз и Хитлерова Германия, са коренно променени. В индекса на книгата на Лукач компютърът въобще не се споменава. Но както ще видим, Втората световна война е била задължителната предпоставка за изобретяването на компютъра и за трансформацията на естеството на информацията и на естеството на човешката мисъл, предизвикана от компютърната ера. Тук обаче започваме с една друга война – една по-малка война, водена на място, което е много отдалечено от Рок Айлънд, Илинойс.
Сборникът съдържа седем научнофантастични разказа от 70-те години на ХХ век, написани от един от най-необикновените каталонски белетристи. Пътешествия във времето, в пространството и между успоредни реалности; истории за извънземни и за андроиди; разходки из основанията на живота и преддверията на смъртта, всички обединени от една от най-чаровните и побъркващи черти на човешкия род – неудържимото любопитство. 
В различните етапи от живота си Мануел де Педроло (1918–1990) е и публицист, преводач, редактор, коректор, застрахователен агент, частен детектив, зарзаватчия, рекламист. Автор е на 20 000 страници: книги, пиеси, статии, есета, стихотворения. На български е познат с постапокалиптичния си роман „Хроника на второто начало“.
Мануел де Педроло, „Последен ход“, превод от каталонски Нева Мичева, художник Люба Халева, издателство „Ерго“, 2024 г.
Всемирният регистър
Така се случи, че засякох мистър Франки на три различни места, на две от които ми се стори, че няма причина да се намира. Той вече държеше офис в Парк Драйв, когато аз наех съседния – малко преди злополуката, отнела живота на моята годеница, Моуре. Седем години оттогава. Още от началото ме учуди табелката на вратата от матирано стъкло, на която с дискретни черни букви пишеше: ПЯСЪЧНИ ПРОУЧВАНИЯ. Заинтригува ме и че през вратата – доколкото можех да видя – винаги влизаха и излизаха едни и същи хора: група млади служители, момчета и момичета с болнав вид, толкова бледи, че изглеждаха скарани със слънцето. Клиенти така и не забелязах. И офисът бе непривично тих – отвътре не се чуваше дори тракане на клавиши, а знаех, че имат пишещи машини, калкулатори и дори компютър. За компютъра разбрах веднъж, когато се беше повредил и техникът, дошъл да го поправи, сбърка вратата.
С мистър Франки – мъж с плът като тесто и белезникава, почти прозрачна кожа – се запознахме в асансьора. Един ден, след като доста време почти редовно се засичахме там и вече се бяхме представили, събрах дързост и го попитах:
– Какво са пясъчните проучвания?
– Изследваме златоносния потенциал на определени пясъци по поръчка на клиента – отвърна сякаш искрено.
– Охо! И има ли хляб в това?
– За агенцията, да – призна все така чистосърдечно. – Работим на твърд хонорар, а при положителен резултат вземаме и комисиона.
– Значи още има хора, които търсят злато в пясъка?
– Повече са, отколкото можете да си представите – усмихна се той.
И така да беше, продължаваше да ми е странно. Пък и никак не е нормално една компания да не е вписана в телефонния указател с номер и прочее.
Не след дълго обаче в рамките на три седмици два пъти се натъкнах на мистър Франки другаде – в Далиана и в Офенс, където ме отведоха ангажиментите ми на търговски представител. В Далиана тъкмо бях спрял на червено, когато той излезе от една ниска тухлена постройка – партер и горен етаж, – чиято метална фирма осведомяваше, че там е седалището на Асоциацията за устно наследство. В Офенс пък, докато обядвах в ресторанта от другата страна на улицата, го видях да влиза в сграда, където се помещаваше „Морски води“ АД.
Помислих си, че между изследването на пясъка и заниманията с устно наследство, каквото и да значеше това, надали има много общо. От друга страна, връзката с нещо на име „Морски води“ изглеждаше по-разбираема, но там разминаването беше друго: Офенс не е на морето, най-близката крайбрежна зона отстои на поне хиляда и двеста километра…
Такова любопитство ме загриза, че се задържах в ресторанта, докато моят познайник не излезе от сградата насреща. Тогава, след като изчезна с колата си – раздрънкана бричка, с която никога не го бях виждал в Драйв, – пресякох платното и влязох в „Морски води“.
Попаднах във вестибюл, където момиче с безразлично, прежълтяло лице седеше пред масичка, на която имаше само телефон и ваза с четири клюмнали лилави цветя. Явно не беше навикнала на посетители, защото смаяно се ококори, преди да разтегне безцветните си устни в насилена усмивка.
– Мистър Франки? – попитах. Тя още повече се смути и даже се поизчерви, сякаш съм ѝ задал неприлично личен въпрос.
– Мистър Франки ли?
– Да – настоях. – Имахме среща в бар „Шалка“ преди почти час, но той не дойде и допуснах, че се е задържал…
– Не, тръгна си – издаде го тя. – Преди малко.
– Аха… а няма ли да се върне?
– Идва само в дните за инспекция.
– Ясно… Благодаря ви.
Любопитството ми растеше и след десет дни, когато пак отидох в Далиана, повторих маневрата, този път в Асоциацията за устно наследство. Тук имаше рецепция и служител с анемичен вид и помръкнали очи, който изникна от вътрешността, щом чу звънеца на вратата.
– Мистър Франки?
Младежът съвсем заприлича на умряла риба и поклати глава.
– Няма такъв, имате грешка.
– Инспекторът – пробвах се аз.
– А, да! В момента го няма… – поправи се в крачка. – Ще дойде чак в сряда.
Престорих се на ударен.
– В сряда ли? Че днес не сме ли сряда?
– Не, не! Днес е понеделник.
И двамата погледнахме към настолния календар, сбутан в ъгъла на дългия плот.
– Ами чудесно – засмях се, – току-що си спечелих два дни…
Той разбра шегата и също се засмя.
По пътя към къщи за енти път си повторих, че тази история е крайно съмнителна. Инспектор? И то на фирми с толкова разнородни предмети на дейност? Само едно ги свързваше, а именно: според табелите им заниманията и на трите бяха от най-нетипичните. Е, да, изобщо не ми влизаше в работата, но любопитството не ми даваше мира, да му се не знае!
Както и да е: най-вероятно нищо нямаше да предприема, ако три дни по-късно на тръгване от офиса не бях попаднал на четирима мъжаги, помъкнали с голямо усилие (явно доста им тежеше) две огромни метални кантонерки, които едва се провряха през иначе високата и широка врата на „Пясъчни проучвания“. Вътре момиче с позната физиономия – бяхме вземали заедно асансьора в дните, когато ходех сутрин – чакаше на прага на също отворената врата на помещение, където бяха струпани камари от стегнати пакети, навярно с бланки или фишове. Неизбежно се запитах за какъв дявол им е всичко това. Имаше очевидно несъответствие между бранша им, неминуемо ориентиран към ограничен брой клиенти, и вместимостта на кантонерките плюс обема на събраните материали. Тази грамада подобаваше на някаква мултинационална корпорация. А „Пясъчни проучвания“ нямаше как да е такава.
Не знам дали точно тогава или малко по-късно ми хрумна да се поразровя в делата им. Факт е, че до вечерта се поддадох на изкушението и реших да вляза в офиса им.
Нямаха аларма или друга специална защита, а вратата се заключваше с две най-обикновени брави както останалите в сградата – петнайсететажно здание с близо сто и четиресет кантори и приемни на търговски дружества, лекари, адвокати, брачни консултанти, религиозни малцинства.
Аз обаче се вмъкнах откъм двора, през прозореца, съседен на моя. И тъй като не исках взломът ми да се забележи, щом стъпих вътре, втъкнах обратно пантите, които бяха изскочили от гнездата си, когато бутнах отвън – така щях да мога да го затворя и на излизане.
Веднага ми просветна защо агенцията е тиха като гроб – всичките ѝ стаи бяха шумоизолирани. Една приютяваше малък кабинет, вероятно на мистър Франки, в друга се намираше компютърът, в трета, обширна зала, в редици стояха петнайсетина маси със съответния брой пишещи машини на тях. Имаше и пет помещения, запълнени от горе до долу с кантонерки. Офисът се оказа далеч по-голям, отколкото си го представях – не знаех, че заема цялото пространство зад моя и още четири други; площта му реално беше седморна.
Отворих една папка наслуки. Извадих отвътре картон, на който пишеше име, следвано от град и дата, а отдолу – дълъг списък от други имена, предшествани от съкращението Кл. Те бяха твърде различни от това на титуляра и срещу всяко фигурираха по две дати (с изключение на последното, където беше само една). За пет минути се уверих, че всички картони се подчиняват на същия принцип.
Не схващах. Ако имената бяха на клиенти, а останалите данни – информацията, която са дали за себе си, защо никъде не се виждаше нито адрес, нито фирмено наименование или съкращение, нито сведение за професията им? Да не говорим, че с разположението си числата към имената навеждаха на мисълта за години на раждане и на смърт… А най-изненадващото беше, че фишовете са толкова много. Ако кантонерките наоколо бяха пълни, то в тях се побираше цялото население на Драйв, умножено по сто!
Щом се сетих за Драйв, потърсих картон на мое име. И го открих там, където се полагаше да бъде, към края на буквата Ф.
До този момент не бях обърнал внимание, че числата обозначават все по-ранни дати, тоест постепенно се връщат във времето. Колкото по-надолу в дългата опашка, толкова по-назад. Първият (от хронологична гледна точка) запис беше от VIII век.
Веднага потърсих картона на Клиланд, Джеймс. Идентичен беше, с единствената разлика, че тук с главни букви пишеше неговата фамилия. Останалите, които лека-полека издирих, се повтаряха. Всичко, като се започне с последователността от дати, водеше до извода, че целият низ от имена – моето, Клиланд, Родера, Рибо – се отнася до един и същи човек. Скоро след като някой от поредицата изчезнеше, се появяваше следващият, понякога преди да е изтекла дори година. Значи ме имаше от дванайсет века!
Наложи ми се да седна на пода, защото ми се зави свят. Ако това, което подозирах, бе вярно, то открай време живееха все същите хора. Променяха се имената и месторожденията им, но те някак си пребъдваха; в противен случай от този архив не би имало смисъл. Все същите хора, а с течение на годините – и неколцина отгоре, разсъдих. Ето защо съществуваше начална дата. Периодично се появяваха нови индивиди и от този момент нататък се повтаряха. Ала щом има начален момент, защо да няма и финален…
Прехвърлих стотици картони, все така наслуки, преди да попадна на един, чийто първи (или последен) запис гласеше: 1917–1926. От петдесетина години не се завръщаше… После намерих и други, но малко – само двайсет и няколко, достатъчни обаче да се убедя, че завръщането не е задължително.
Към шест сутринта, когато до първите слънчеви лъчи оставаше по-малко от половин час, а аз бях от поне пет в офиса на „Пясъчни проучвания“, изрових картона на Моуре. Над името ѝ, дадено с точните дати на раждане и смърт, които ми бяха известни, се виждаше и друго: ОРДА̀ЛИЯ, Рут (Ню Йорк, 1968 –). Шестгодишна.
Прекарах сутринта във вцепенение, а следобед и голяма част от вечерта се наливах с алкохол, за върховно недоволство на майка ми, убедена, че отново изпадам в депресията от смъртта на Моуре, след която изкарах осем дни в запой. На следващата сутрин се събудих с така набъбнал език, че не можех да го помръдна. Не може да бъде, рекох си, „разкритията“ ми бяха безумни. Дори прераждането да беше възможно под каквато и да било форма – как да си обясня наличието на организация, натоварена (от кого?) да поддържа архив на всички съпътстващи промени? Откъде черпеше сведения? Обикновените хора нямат достъп до…
Спрях се. Току-що си бях помислил: „обикновени хора“. Но такива ли бяха младите мъже и жени, които работеха в агенцията? Включително самият мистър Франки… Отговорът е бил под носа ми отдавна, само дето аз едва сега се усещах: та те всички си приличаха. Приличаха и на момичето, което видях в Офенс, както и на момчето, което ме посрещна в Далиана. Бледни, с характерни инертни тела, угаснали очи и слабосилен вид.
Потръпнах. Откъде се бяха взели? С какво намерение? Кой им беше възложил подобно занимание? И то в световен мащаб! Най-сетне разбирах. Асоциацията за устно наследство и „Морски води“ АД бяха филиали. Сигурно имаше и още – по един във всеки по-голям град, както и допълнителни, които вероятно събираха данните от цели окръзи с техните села, паланки, стопанства… Съществуваше универсален архив на всичко живо от зората на света, на човечеството!
Пак се натрясках, естествено, а когато отново изтрезнях, нищо не се беше променило. Бях видял регистъра на Парк Драйв, моя град; бях намерил собственото си име, името на Моуре… Моуре! Нея можех да проверя. Тя сега се казваше Рут Ордалия и живееше в Ню Йорк.
Взех влака и два дни по-късно слязох на Сентръл стейшън. Беше прекалено късно, за да мина през „Гражданска регистрация“, но на следващата сутрин в десет вече държах в ръце удостоверение за раждането на Рут с адрес на него. В Харлем. Не се учудих. По името ѝ се бях досетил, че е черна.
Таксито ме остави пред къща, която се крепеше права само защото от двете ѝ страни я подпираха други две; заедно те постигаха онова, с което никоя от трите не би се справила поотделно: да не рухне. А хората на стълбището – двама мъже и една жена, които изглеждаха стари, без да са – не можех да си ги представя другаде освен на тази уличка, която малко по-нагоре завършваше с нещо като площадка, от която стърчаха само железните подпори на бивши люлки, пързалки и прочее съоръжения за игра.
Нищо не попитах, нямаше да ми отговорят.
Едно шестгодишно момиче, което едва ли ходеше на училище, в този час почти със сигурност щеше да е навън. На площадката обаче го нямаше. И не дойде до пладне, когато взех да си мисля, че май все пак ще се наложи да се върна до къщата и да питам.
Веднага я познах. Явно беше квартеронка, понеже имаше европеидни черти и не твърде наситен цвят на кожата. От Моуре бе запазила почти класическите пропорции на лицето и благостта, по която чифт внимателни очи, като моите в момента, лесно можеха да я разпознаят. Приближаваше се бавничко, с известно усилие, понеже левият ѝ крак, по-хилав от другия, беше закопчан в метален апарат, който се спускаше чак до стъпалото, скрито в ортопедична обувка. Да, куцичка беше.
Изчаках, докато подмина пейката (двете още несчупени дъски, на които седях) и я повиках:
Спря, залитна – нищо чудно да е било и по чисто физически причини – и се обърна. Погледна ме, сякаш да се убеди, че точно аз съм се обадил, а като видя, че ѝ се усмихвам, попита:
– Ти кой си?
– Джон. Аз съм Джон, Моуре.
Очите ѝ добиха ново изражение, като че взрени в нещо, което е на път да осъзнае, без да успява напълно:
– Защо ми викаш Моуре? – попита учудено.
– Знам, че си Рут – отвърнах.
– Да – и доверчиво откликна на протегнатата ми ръка: тъмните ѝ, нежни пръстчета легнаха в моите.
– Познаваме ли се? – каза.
– Да, Рут.
Нямах план, но ето че я поведох, все така хваната за ръка, към дома ѝ. Баща ѝ отсъстваше и никой не вярваше, че някога ще се върне – беше напуснал съпругата и петте си деца, от които Моуре беше трета…
Нещата излязоха сравнително прости, обаче формалностите си бяха формалности и се върнах в Драйв чак след седмица, за да успеят властите надлежно да ме проверят и да отсъдят, че могат да я поверят на моята опека, щом вкъщи има жена, майка ми, която да се грижи за нея. Рут, запитана за протокола, каза без колебание:
– Много искам да замина с Джон.
И ме погледна с топлите си, трепетни очи, пълни с упование, които продължаваха да търсят един невъзможен отговор. Точно като мен. Защото на следващия ден, когато отидох на работа, табелата „Пясъчни проучвания“ вече я нямаше, а като попитах портиерите, нощния и дневния, узнах, че мистър Франки и неговите хора са се изнесли преди три дни, без да оставят адрес. Предположих, че колкото и да съм внимавал, ми е убягнал някой детайл, по който са разбрали, че в офиса им е влизано. И пред полицейското разследване, което сигурно са сметнали за неизбежно, са предпочели да се изнесат.
Вдън земя бяха потънали и Асоциацията за устно наследство, и „Морски води“ АД. Установих това, когато следващата седмица минах през Далиана и Офенс. Така или иначе, дейността си не бяха преустановили, убеден бях. Някъде другаде, под различно име, мистър Франки и анемичните му сътрудници все още попълват всемирния регистър.
Ето защо сега, където и да ходя, винаги гледам фирмените табели по сградите. Току-виж някой ден отново попадна на някоя твърде чудата.
Пожарът в Лос Анджелис е умишлен… заловен е подпалвачът! На подобни сензационни публикации можем да попаднем в много медии, които наричаме жълти, кафяви и пр. Можем да го прочетем и в едно издание, което, въпреки че е изписано с жълт цвят, кръвно ще се обиди, ако бъде наречено жълто. Няма да му споменавам името. Твърдението е направено в редакционен коментар – тоест може да бъде прието като негова официална позиция, както и на съюза, който го издава. Сензацията е многопланова и многопластова. Авторката назовава и причината за умишления пожар – да бъдат откраднати харизматичните български златни съкровища, изложени в Музея „Гети“.
Публикацията е препечатана в много други издания, което е свидетелство за „непреходния ѝ блясък“ според квалификацията на едно от тях. Там я открих и аз.
Най-общо патосът на редакционния коментар е, че Панагюрското, Вълчитрънското и Рогозенското съкровища, заедно с бронзовата глава на тракийския владетел Севт ІІІ, най-безотговорно са изпратени в музея „Гети“ в Лос Анджелис и „нашите национални богатства са изнесени, за да не се върнат никога вече“. Сиреч, ако не беше подпален пожарът, сигурно щеше да бъде предизвикано катастрофално земетресение, тъй като районът е известен като силно земетръсен. Или гигантско цунами, или друг разрушителен катаклизъм. Не бива да се заблуждаваме, че подобни мащабни бедствия стават току-така, без причина. Зад всеки пожар и зад всяко земетресение трябва да се търси някое съкровище.
След като е доказала, че „огънят е разпален в пряка връзка с „гостуването“ на българските реликви“, авторката продължава с нарастваща тревога, за да стигне до категоричното твърдение, че „стихийните горски пожари“ са глобалистки патент, използван за наказание на „неудобните“ нации и за унищожаване на културното наследство, икономиката и природните богатства на народите, обречени на заличаване.
Не мога да отрека, че заподозрях в манипулация изданията, които препечатват текста. Заради твърденията, че съкровищата ни са изпратени там с единствената цел да не се върнат, че пожарът в Лос Анджелис е умишлено запален, за да бъдат те отвлечени, че ние сме неудобна нация, която трябва да бъде заличена от лицето на земята и първо се започва с историческото ни наследство и пр., се наложи да потърся да прочета въпросната редакционна статия „в оригинал“. Наистина така е написано.
От толкова много шокиращи твърдения като че ли най-ярко в съзнанието ми се вряза главоблъсканицата – защо сме неудобна нация? Застрашаваме новия световен ред или най-мощната световна икономика? Или чрез древността на нашите съкровища се вижда колко окаяна е американската култура? Или ние сме пазители на нещо свято, велико и могъщо, което застрашава „глобалисткия план“, което опазва света от нова световна война, която глобалистите се стремят да подпалят? Или и нашата страна, подобно на нашия по-голям брат, „граничи с Бога“? Не можах да си отговоря на тези въпроси, изпълнени с тревожност и недоумение, затова опитах да тръгна в друга посока.
Как в съзнанието на един съвременен човек се просмукват пропагандните клишета за коварния Запад и агресивната Америка, които искат единствено да откраднат, да заличат, да унищожат една неудобна нация? Откъде е тази комплексарска гордост, че ние сме именно такава неудобна нация? Какъв е този вирус в имунната система на тези наши съвременници, които с лекота, лековерие, но и мазохистично удовлетворение се поддават на черно-бялата и еднопланова мантра за новия световен ред, срещу който ние сме последната бариера и последният стожер?
Без да претендирам за изчерпателност, имам своя отговор на тези въпроси. И той е, че ние бяхме научени винаги да имаме враг. Без враг бяхме загубени. Врагът ни придаваше стойност и значимост. Врагът ни формираше, той ни показваше какви сме – ние не сме като него. Той е коварен и подъл, значи автоматично ние сме честни и благородни. Врагът за нас стана по-необходим от приятелите.
И още нещо – не по-малко важно. Важното е да мразиш своя враг методично и последователно. А за една добра омраза е необходим добър враг. Такъв враг прави омразата потребна, животворяща, всесилна, придава ѝ обем, плътност, размах. Придава тези качества и на самия теб. Колкото повече омраза имаш в себе си, толкова си по-пълномащабен и си визионер. Разбираш ги ти тези работи, не си заблуден като другите! След всеки ход провиждаш интуитивно следващите, и следващите. Наясно си как стават тези работи, затова и си неудобен. Затова искаха да ти сложат чип по време на пандемията, затова и се опитват да те обливат с кемтрейлс, затова и искаха да се вмъкнат направо в ДНК-то ти и да разградят уникалната ти личност – за да те обезвредят, защото и ти си техен враг. Те се боят от теб, затова и искат да те унищожат било чрез пожари, било през чипове.
Изтръпвам само като си помисля – ако не бяха подпалили този унищожителен пожар, какъв ли още по-коварен план щяха да скроят, за да откраднат съкровищата ни?
За да не се поддаваме на малодушие и да не губим кураж, авторката завършва редакционната си статия с апел: „Тъй като бъдещето на нашите безценни съкровища е заложено на карта и те всеки миг могат да бъдат или укрити, без изгледи да бъдат върнати, или фалшифицирани, призовавам родолюбивите интелектуалци в България и представителите на българската общност в САЩ да се обърнат към президента г-н Румен Радев с искане за незабавно връщане в страната ни на експонираните в Музея „Гети“ български уникални колекции“.
Не го оставят на мира този човек – президента. Миналата седмица – да спасява църквата ни, сега да спасява съкровищата ни.
Редакционната колегия е група журналисти за изразяване на мнения[1], чиито възгледи се основават на експертни знания, разследвания, спорове и определени дълготрайни ценности. Тя е отделена от новинарския екип.
Реалната власт е – чак не ща да употребя тая дума – страх.
Доналд Тръмп казва това на журналистите Боб Удуърд[2] и Робърт Коста през март 2016 г. За човека избран за [американски] президент страхът, разбира се, е любим инструмент. Той го използва от десетилетия да принуждава опоненти, критици и съюзници да се откажат, отстъпят или отдръпнат. Той построи империята си от недвижими имоти чрез съдебни процеси и заплахи към съперници и партньори.
Той сплашваше и смачкваше политическите си опоненти чрез унижения и оскърбления. Той си осигури твърд контрол над Републиканската партия и застави да замлъкнат своите вътрешнопартийни отрицатели с тактика на натиск и заплахи за край на кариерата им. Като президент, той се възползва от кабинетната си власт и от властта на социалните медии, за да направи черен живота на когото си пожела.
Целта на тези действия бе да принуди хората да гледат себе си, а не неговото властване. Сега, когато е пак пътник за Овалния кабинет, г-н Тръмп използва страха не само спрямо Конгреса, но и спрямо други жизненоважни независими институции – съдилищата, бизнеса, висшето образование и новинарските медии. Целта му, общо взето, е същата: да спъва работата на официални лица на изборни длъжности – съдии, изпълнителни директори и подобни – когато дългът им е да се задействат против него или да му поискат сметка. Стремежът му е да направи несъгласността толкова болезнена, че да стане непоносима.
Лидерите и институциите на Америка трябва да останат непоколебими. Ще им се наложи да проявят храброст и неотстъпчивост пред попълзновенията на г-н Тръмп, продължавайки да изпълняват добросъвестно своите уникални функции в нашата демокрация. Бдителността е всичко: ако институциите вдигнат бяло знаме пред страха и шантажа, ако паднат на колене или заразсъждават, че поредната борба за още един справедлив акт не си струва усилието, стреса или риска – те не само ще улеснят всякакви бъдещи безобразия, а ще станат и съучастници в подкопаването на собствената си власт и влияние.
Първите резултати са основание за загриженост.
Тръмп обяви имената на няколко избраника за своя кабинет: Пийт Хегсет, Тълси Габард, Кеш Пател и Робърт Ф. Кенеди-младши. Тези кандидатури са напълно неприемливи – но толкова малко са сенаторите, експертите по отбрана, военните и разузнавателните началници и другите принципни държавници от дясното, които са готови да се противопоставят на настояванията на избраника за президент неговите хора да получат одобрение.
Когато един човек направи това – републиканката Джони Ърнст, сенаторка от Айова, която изказа основателни опасения относно качествата на г-н Хегсет да бъде министър на отбраната – той се оказа в обсадата на Тръмповите съюзници. Накрая те постигнаха и двете цели на Тръмп: тя направи положителни изявления за г-н Хегсет. Това би трябвало да откаже всеки, който би се изправил против него занапред!
Генералните директори на технологичните компании, както изглежда, вече са научили този урок. След като през първия мандат на г-н Тръмп те дадоха отпор на дезинформацията, езика на омразата и критикарството му, сега няколко водещи фигури сред тях го обсипаха с публични хвалебствия и милионни дарения за инаугурацията му. Марк Зукърбърг стигна дотам, че задраска програмата на Мета за фактологична проверка, а плюс това стана и Тръмпов клакьор, кръщавайки избирането на Тръмп културен поврат. Форд, „Дженерал мотърс, Боинг и други компании изпратиха пари и цели флотилии коли за инаугурацията, надявайки се на благоразположението на г-н Тръмп с оглед на търговските войни, с които ги заплашва.
Част от това може да бъде таксувано като надпревара за личното предпочитание на един президент със силна привързаност към пазарлъците. Друга част може да отразява искреното гледище, че страната е избрала президент с недостатъци, за да разбута статуквото. Но тези чувства няма как да останат напълно отделни от заплахата Тръмп, а именно неговата решимост да става на неговото с прилагане на всякакви средства. Включително злоупотреба с поверената му власт, та да си отмъсти на онези, които смята, че са го предали или дори само че не му са се притекли на помощ в критичен момент.
Тази заплаха е реална: г-н Тръмп е избрал за висшите правни и правоприлагащи постове такива хора, които вече са заявявали, че ще си го върнат на непослушните. Да не говорим за неформалните му възможности да заповядва на армии тролове да се нахвърлят върху всеки критикуващ. Ако излезе, че вождовете на гражданския живот не са си били на мястото, продължавайки да изпълняват функцията си – която включва при нужда да застанат против незаконни и неморални действия – покорността пред страха ще доосвободи г-н Тръмп от системата на реакции и противотежести, която служи на нашата нация толкова добре.
„Чавдар Ценов е майстор на заплитането и разплитането на истории. В „Убийство на булевард „Стамболийски“ той постига съвършенство в това. Преплитането на криминалната история, която уж е главната, заявено и в заглавието, с драмата на средния човек, каквито всъщност сме всички ние в „паяжината на живота“ и комедията, в която съществуваме – къде, за да оцелеем душевно и физически, къде от отчаяние, превръща романа в диагноза на съвременното българско живеене, на обществото ни.
Този роман представя в крайна сметка образ на днешния (ни) ден, като при това напълно успява да избегне клишетата от новините и писателските инерции. Поотделно и всички заедно портретите на отделните герои създават много отчетлива представа и отношение към днешния роден свят: с разделението, с несигурността на всяка представа, становище и позиция, с чувството за привикване към промените в съчетание с вътрешна непроменливост, с глада за големи идеи и дефицита на големи идеи, с усещането за остарялост на индивида и обществото. В същото време обаче множеството от събрани истории сякаш търси същността на човешката природа – рефлексите на вроденото и неизменното, на винаги оставащата човешка утайка, неотделимо примесена със златните песъчинки.
Чавдар Ценов е автор на книгата „Удавената риба“, наречена съчинение, на сборниците с разкази „Черно под ноктите“, „Щраусовете на Валс“ „Другата врата“ и „Имало едни ден“ (избрани разкази), на романите „Кучета под индиго“ и „Накъде тече реката“, на сборника с малки новели „Отклонения наесен“, както и на повестта „Старецът трябва да умре“. Книгите му са номинирани за много награди: Роман на годината, Елиас Канети, Перото, Хеликон. Два пъти е награждаван с Националната литературна награда Христо Г. Данов, получавал е Годишната награда на Портал Култура, наградата на „Литературен форум“, а през май 2019 г. проф. Светлозар Игов му присъжда Дъбът на Пенчо за неговата проза.
„Убийство на булевард „Стамболийски“, Чавдар Ценов, издателство „Рива“, 2024 г.
Красотата дори да спаси света, суетата ще го погуби. Радослав Дяков беше късоглед, но слагаше очила само за да шофира или да гледа телевизия. От няколко години нямаше кола, напоследък все по-рядко сядаше пред телевизора, тъй че през повечето време оставяше света да се размазва пред очите му. Въпреки това не му и хрумваше да излезе от тях с очила. Ами-ами, при неговите дребни черти те му придаваха глупашки, а не интелектуален вид. Обаче лицата на другите хора били неразпознаваеми. Сега, за лицата на хората ли ще мисли, или за своето собствено?!
Радослав Дяков обичаше да си задава въпроси, чиито отговор се крие в самите тях. В тази ранна неделна сутрин той се облече набързо и без дори да погледне към очилата, грабна ключовете и хукна по стълбището към мазето. Сам не разбра закъде бърза, още беше тъмно, а кое време трябва да е, за да е тъмно през юни?
Мазето зееше отключено. Зави към тяхното, от дъното в обратната посока се чуваше, че някой говори, ама нищо не се разбираше. Запали лампата и се зарови из чекмеджетата. В началото знаеше какво търси, но после вече – не, търсеното се превърна, както говора оттатък – в нещо далечно и неразбирамо. Радослав Дяков не се предаваше лесно, продължи да прехвърля из ръцете си празни саксии, малка мотичка, лопатка, лейка, разни пакети със семена и подсилващи препарати, някакви криви клещи, те пък откъде изскочиха?
Внезапно диалогът прекъсна с грохот – срутиха се тежки предмети, счупиха се стъкла, нещо силно тресна, като че се спука автомобилна гума.
Радослав Дяков се втурна към лоното на шума. На няколко метра пред него се появи човешка фигура, не можа да определи откъде изскочи – от дъното или от дясно, но посоката ѝ на движение определено беше към изхода. Преди да профучи натам, фигурата най-нахално обърна цялото си лице към него, но вместо човек Радослав Дяков разпозна платно на виден абстракционист.
В дъното една полуотворена врата светеше в жълто. Вътре рафтовете се бяха сгромолясали, но кой знае как трупът (защо пък трупът?) лежеше по очи край тях, а не отдолу. Той панически се наведе, за да обърне тялото. И тогава видя…
От тила стърчеше дръжка на нож. Паникьоса се, аха да издърпа ножа, но се сети, че не бива. Все пак заобръща тялото. Тежеше…
Генади, това беше съседът Генади! Обаче, както го беше обърнал, нямаше ли ножът да се дозабие в тила му? Отново се паникьоса, върна Генади в първоначалното му положение и посегна да извади телефона. Само че телефон нямаше. Набързо се прибра в тяхното си мазе и пак затарашува из чекмеджетата. „Генади е убит, бе!“ – кресна му някой с гласа на Генади и… Радослав Дяков се събуди.
Няколко минути минаха, докато се опомни. Първо се размърда и седна в леглото. Избърса с ръкава на пижамата потното си лице и зачака сърцето му малко по малко да възвърне нормалния си ритъм. Какъв беше този гаден сън? От къде накъде? Телевизията е виновна, само убийства и катастрофи дават. Загнездват ти се в мозъка разни сцени и при първия удобен случай изскачат.
Я наистина да слезе до мазето. Не че вярва на сънища, но е крайно време да качи специалната тор, с която още през пролетта трябваше да подсили цветята. Винаги закъсняваше с грижите си за тях, малко или повече след Нели те залиняха. Не го биваше в тая работа, но и сърце не му даваше да ги затрие. Нели обожаваше цветята, не пестеше нито време, нито сили да ги окопава, плеви, полива. Вечно имаше идеи за разнообразяването им и саксиите се множаха. Терасата беше необичайно голяма, идеална за целта – остъклена, но и с възможност през топлите дни прозорците да се плъзгат един под друг и слънцето да залива растенията отвсякъде. Само софийският въздух да беше по-чист, ама нà…
Вече тръгваше към мазето, когато се плесна по челото. Върна се, сложи си очилата, намести ги, дори се погледна в огледалото. Там се мъдреше лицето на олисяващ възрастен мъж, очите – зелени, още пълни с живот, кожата – поизтъняла, но все още изопната като на човек, чужд на угаждането, хранещ се аскетично, от немай къде.
„Каква дивотия!“ – мина му през ума. Навремето негов колега го измисли това с „глупашкия вид“, а той пък от сутеност ли, що ли, взе, че се върза. Още не беше пенсионер, в БАН сякаш друга работа си нямаха, по цял ден се занимаваха със зевзелъци… Липсваха му ония години.
По стълбищата зората едва се сипваше, приличаше на снощна жар – отвориш ли вратата на камината, нахлуе ли въздухът – току-виж пламъците лумнат върху парче неизгоряло дърво. Радослав Дяков спря за момент, загледан в хоризонта, и през главата му мина нелепа мисъл – ще отвори прозореца и слънчевите лъчи ще лумнат на хоризонта…
В мазето, естествено, нямаше никой. Той набързо извади торбата с тор, намести една щайга с теракот на мястото ѝ, иначе стърчеше и можеше да се спънеш. Огледа рафтовете, надникна зад облегнатия на стената в дъното гипсокартон и си тръгна. По навик викна асансьора. Живееше на третия етаж, лекарите неизменно му препоръчваха да слиза с асансьор и да се качва пеш. Радослав Дяков съвестно изпълняваше препоръките им – качваше се с асансьор и слизаше пеш.
Асансьорът беше от старите, бавно скърцаше по етажите. Ето и сега, когато го извика, беше на шестия, докато сигнализира, че тръгва, че вече е на петия, че… мина толкова време, колкото още веднъж да слезе до мазето и да се върне. Най-после продълговатото прозорче на партера се освети от горе надолу, асансьорът изскърца, после въздъхна, решетката му притрепери и вратата щракна. Радослав Дяков я отвори и отскочи назад. Първо помисли, че пак сънува. Това обаче му се стори крайно наивно, огледа се и кой знае защо натисна няколко пъти копчето на стълбищното осветление, но то и бездруго си светеше. После закрещя с пълен глас и задърпа решетката:
– Хораааа, помогнете!… Чувате ли, има ли някой?
Преди Алекси Тодоров отваряше магазина по тъмно. Цигари продаваше, кафе правеше. Много популярен стана в махалата, всички при него идваха. Обаче при едно поредно увеличение на акциза реши, че не си струва. Разправията голяма, а файда почти никаква. Няма, каза си, цигари повече да продавам, стига съм ставал с петлите. Кафе може, ама второ и трето. Първото да си го прави кой както намери.
И оттогава се отпусна. Когато се натуткаше, тогава отваряше. Магазинът беше току до входната врата на блока. Две-три крачки, да речем, и още няколко от входната врата навътре – до апартамента на партера. И пак закъсняваше според табелата за работно време, която беше окачил.
Жена му, Данчето, сутрин не я търси. Закуска да приготви, а докато беше малък, и внука на училище да изпрати. Сега просто така, излежаваше се, после посготвяше нещо. Чак по пладне, а случвало се е и подир, идваше да го замести. Вечното ѝ оправдание гласеше, че преди обяд често карат стока, а тя не бива да вдига тежко.
Обаче оная сутрин Алекси беше станал, ако не с петлите, то поне с ватманите, защото за риба се ходи с първия трамвай. Приказката е такава, иначе той с баничарката ходеше. Тъкмо се приготвяше – провери взел ли си е документите, пари, телефона, заизнася такъмите в коридора: въдици, столче, гумени ботуши… и чу виковете. Такова крещене беше чувал само веднъж, като се удави онова младо момче на язовир „Искър“.
С Драго от „Разсадника“ клечаха оттатък стария път за Самоков. Пафкаха, пийваха си по глътка домашнярка да се поразговорят. Ама не кълвеше, та не им се и говореше. Отляво, не съвсем близо, разни баровски постройки по самия бряг загрозяваха гледката. Минали бяха оттам, за да дойдат до тук.
По едно време откъм постройките се понесоха истерични викове: „Митко се давиии… Помощ, Митко се давиии…“. Хвърлиха въдиците, хукнаха, ма докато стигнат, беше се насъбрал народ, някои даже влезли във водата…
Никой нищо не можа да направи, замина си момчето. Издърпаха го, но късно… Аджамия, дошло с гадже, с компания, да се изфука, що ли, влязло и… нà, дотук било…
Та за оная сутрин – виковете му се сториха същите като на язовира. Страшни, раздиращи, в стомаха те удрят, подскачаш. Викове, които ти обръщат кофата с уловена риба, на рибата с тъп нож вътрешностите изстъргват…
Алекси захвърли такъмите и мигом изскочи на стълбищната площадка. Радослав Дяков от третия етаж се бореше с решетката на асансьора. Пребледнял, изпъкнали му жилите на врата и крещи. Алекси някак от само себе си разбра всичко, с неочаквана за леко трътлестото му тяло пъргавина мигом се наведе и дръпна с все сила решетката.
Я виж ти!
Независимо от почти постоянните исторически
разминавания между България и Словения –
озоваването ни в противопоставящи се и разделящи
ни политически конфигурации през целия ХХ век (зони
на геостратегическо и идеологическо влияние, в които
сме периферия на други доминиращи субекти), помежду
ни има и немалко прилики – в народопсихологически,
социален и най-вече в културен аспект. В случая
ни интересува главно полето на културните изяви,
защото според нас най-очевидната уж близост – че
сме славяни, и то южни – не открива никаква тайна
и не казва нищо съществено; по-определящо за
идентичността и популярността ни е друго: говорим
на езици, чийто обхват е лимитиран, затворен е в
рамките на езиково землище, граничещо и в двата
случая както със сродни, така и в по-голямата си част
с чужди и непонятни говори и наречия (за словенците
– хърватски и сръбски, но италиански, немски и
унгарски, за българите – сръбски, но и румънски, гръцки
и турски). И ако създаването на култура изисква
равностойни усилия и всяко общество я моделира
по приблизително едни и същи механизми, то почти
херметичната употреба на езиците ни несъмнено влияе
както на интереса към нас, така и на собственото ни
самочувствие. За разлика от големите култури (англо-,
испано-, френско-, немско-, рускоезични), от които се
интересуват по целия свят, превеждат ги, тълкуват
ги, усвояват ги и се съизмерват с тях, нашите са
несравнимо по-скромни, функцониращи предимно в
породилите ги езикови пространства – в страните
ни и сред диаспорите зад граница; те рядко влизат в
полезрението на чужденци, а още по-рядко изкушените
от тях са небългаристи и несловенисти. В този смисъл
всеки поглед отвън ни е добре дошъл и важен – той
е не само необходим и полезен, но прави възможно
оглеждането ни в социокултурния контекст на другия,
където се е отворило място за нас. Нещо повече:
тъкмо ние – оказва се – сме в състояние да запълним
някаква негова празнина, нечия потребност.
На този фон се откроява забележителното дело на
един изключителен мисионер: чешкия литературен
историк и славист от Бърненския университет проф.
д-р Франк Волман (1888–1969), член на прочутия
Пражки лингвистичен кръжок. За близо десет (а
навярно и повече) години той проучва, написва и издава
специални трудове за драмата на южните славяни
в следната хронология: първа е „Сърбохърватската
драматургия“ (1924), следвана от „Словенската
драматургия“ (1925), трета поред е „Българската
драматургия“ (1928) и накрая съпоставителната –
„Драматургията на славянския Юг“ (1930): само в
нея са включени 838 заглавия от 310 южнославянски
драматурзи (словенските са 63, представени със 155
пиеси, а българските – 53 със 134 творби). Така той
прави пълен (затворен) цикъл от студии, проследяващи
развитието и спецификата на националните ни
драматургии и в по-широка перспектива дава повод
за полемика върху потребността и способността
на балканските славяни да общуват, да споделят,
да тълкуват проблемите си във високия дискурс на
сценичния диалог.
Нашето внимание е съсредоточено преди всичко върху
написаните една след друга – с разстояние от три
години – монографии за словенската и българската
драматургия: как ни улавя неговият, тоест
чуждият поглед отвън. Споделяме становището,
че драматургията, традиционно разпъната между
литературната и театралната институция,
утвърждава стереотипите и архетипите на
националната памет и самоопределение, обосновавайки
и налагайки немалка част от представителните
сюжети на един народ в етапа на тяхното екстатично
преживяване. Но ако научният подход на Волман при
писането на едната и другата студия е идентичен,
което не учудва, нито буди възражения, по-важни
за нас са диференциациите в тях: как и къде ни
среща, къде ни сблъсква и противопоставя ли ни.
Как са приети изследванията на чешкия професор в
Словения и съответно – в България. И как можем да
оценим жеста му в семиотичен, херменевтичен и
социокултурен план.
На 4 ноември 2024 г., в рамките на третото издание на
възобоновения през 2022 г. Балкански театрален фестивал
в Благоевград, бе показан спектакълът на Словенския
театър от Нова Горица „Пет мълчания“ по британската
авторка Шийла Стивънсън, режисура Маша Пелко, с
участието на Ивана Перцан Кодарин, Ануша Коделя и
Марюта Сламич. Чест прави на организаторите в лицето
на директорката на ДТ „Никола Вапцаров“ Маргарита
Мачева и младия режисьор Николай Йорданов, че бяха
поканили именно това представление.
Едва ли изборът пиесата на Стивънсън да влезе в
репертоара на една от най-престижните сцени в Словения
е случаен, особено ако имаме предвид няколко подробности.
Нова Горица е особен град. Разположен е на самата
граница с Италия, по-точно след края на Втората
световна война границата минава през него и разделя
много семейства, съдби, нанася психологически травми
и разколебава културни идентичности. За десетилетия
напред родственици, останали от двете страни на
браздата, не могат да общуват, да бъдат заедно, онези
от югославската част дори нямат достъп до гробовете
на мъртвите си близки, тъй като гробището изцяло
попада на италианска територия. И словенците по неволя
започват да строят града наново и в посока, в която
не са предвиждали да развиват урбанизацията на този
приморски район. И тъй като италианците запазват
името му, но според своята фонетика – Гориция вместо
Горица, както дотогава се е казвал градът, словенците
му прибавят предиката Нова. Когато се озовете там,
ще усетите духа на едно още търсещо се и носталгично
по стария си облик селище, в което главната – найоткрояваща се и респектираща с размерите си сграда
– забележете, е театърът. При това един от четирите,
имащи привилегирования статут „народен“, заедно с
люблянската „Драма“, люблянската опера и операта
в Марибор, съвместяваща и театъра. Тази невидима
„берлинска“ стена се разруши на 1 май 2004 г., когато
Словения се присъедини към ЕС и най-вече от декември
2007, ставайки част от Шенгенското пространство. Но
ако заради нещо изброявам тези факти, е защото двата
града са избрани за Европейска столица на културата през
2025 г. и така символично отново са събрани в едно цяло,
а културната програма за това събитие е впечатляваща:
много голяма част от нея се пада на театралните и
перформативни прояви.
Спектакълът на Маша Пелко прекроява сериозно
текста на Стивънсън и до голяма степен го
„словенизира“, пренасяйки го на местна почва. Обръщам
внимание, че макар в официалния български превод
на Искра Николова заглавието да е „Пет мълчания“,
създателите настояват, че става дума за „пет вида
тишина“, както буквално звучи оригиналният наслов
(„Five Kinds of Silence“). И в този акцент е заложена
една от основните идеи, поднесени на зрителя.
Сюжетът третира проблема за домашното насилие и
ако започнах с краткия екскурс за историческата съдба
Хенрик Ибсен започва своята творческа кариера
през историческия преход между романтизма,
натурализма и естетизма, довел до възникването на
модернизма. Характерни теми за произведенията му
са проблематичната индивидуалност на буржоата,
съмненията относно осъществимостта на обществените,
професионални и семейни идеали, както и саморефлексията
на човека на изкуството. Неговата последна драма
„Когато ние, мъртвите, се събудим“ с подзаглавие Епилог,
е своеобразно обобщение на цялото му драматургично
творчество и е най-близо до постулатите на
модернистичната естетика. Това е най-саморефлексивната
му пиеса, в която чрез образа на художника, воден от
романтическия идеал за издигане чрез творчеството,
Ибсен се сблъсква остро с въпроса за осъществимостта
на романтическия идеал за изкуството, показвайки
как пълната отдаденост на творчеството води до
разрушаването на самия творец. В центъра на сюжета
е скулпторът Рюбек, който след създаването на своето
произведение губи вдъхновение и започва да изработва само
поръчкови гротескни бюстове като изопачена картина на
всекидневието. Неговият единствен шедьовър, „Денят
на възкресението“, представя идеализиран романтически
образ на женската красота, от която зрелият Рюбек се
отказва. Под въздействие на неудовлетворяващите го
преживявания в живота той се отказва от идеалите си и
преработва скулптурата, изнасяйки на преден план напукана
земя, страдащи лица и жестокост. Премоделирането
на творбата отразява събуждането му за реалността,
отхвърлянето на отвлечените идеали и отприщването на
болката. В спектакъла си българският режисьор Стилиян
Петров гради върху текста собствена метафорика
и алегоричност, поставяйки въпроса до каква степен
човек може да живее в съответствие с идеали като
красота, истина, морал, Бог, любов, свобода. За разлика от
Ако мълчим заедно, по-силна ли е тишината?
Пострефлексии върху един словенски спектакъл
на жителите на Горица, изповедите на трите героини
реминисцират както с конкретния горчив опит на
съвременната жена, така и възпроизвеждат травмата
на политическото и идеологическо (институционално)
насилие, рефлектирало в насилие над личността.
Създателите изключват мъжкия персонаж, главния
насилник Били, и оставят само потърпевшите
жени, които са колкото героините на пиесата,
толкова и проекция на конкретни случаи / казуси от
психоаналитичната практика на водещи словенски
специалисти – социални работници, психолози, учени.
Отстранени са и всички останали епизодични персонажи
– полицаи, полицейски инспектори, психиатри,
фотограф, адвокати. Те присъстват като гласове, на
чиито въпроси жените или отговарят вяло, или мълчат.
Жест, усилващ тишината до неимоверно напрежение,
под въздействието на което не те, а зрителят е на
прага да изкрещи. Декорът е почти застинал, неусвоен
и по-скоро онагледява характерна обстановка в
съвременен средностатистически апартамент, където
се вършат безобразия и е далеч от уютното жилище,
подслоняващо едно семейство или от максимата
„моят дом е моята крепост“, както звучи известният
английски идиом. Режисьорската концепция е образите и
състоянията на насилваните физически и психологически
жени да се показват от актрисите дистанцирано, по
Ибсен, той сякаш вярва в способността на човека да ги
осъществи.
Метафоричният език на Ибсен, богат на идейна, диалогична
виртуозност и многопластовост, режисьорът въвежда
като експресивен корпус, а идеите, интегрирани в текста,
превръща в изходни точки за постановката, които в духа
на екзистенциалната празнота намират своите (извън)
материални еквиваленти. Известен със специфичната
поетичност на спектаклите си, Петров успешно
избягва реалистичния подход и създава психологическа,
трансцендентна, мистична и алегорична атмосфера, в
която основно място заема всепоглъщащата празнота
като последица от междуличностното отчуждение.
Прецизната, обмислена стилизация обхваща всички аспекти
на постановката, а отправна точка за нея е сценографията,
която пространствено третира единствената Ибсенова
пиеса, напълно положена в екстериор, така че с приглушена,
мъждива светлина и с подчертана дълбинна перспектива
изостря метафоричното є въздействие (сценограф е Дарян
Михайлович Церар). Освен архитектурните компоненти
под формата на доста условни и неопределени платформи кубове, за да реализират всяка пространствена промяна
само с няколко движения, най-важният сценичен елемент е
тъмната стена в дълбочината на сцената. При смяната на
епизодите – заключителният е пренесен сред планинските
върхове и отеква като опит за издигане към небето –
стената е разсечена на четири кръстосани пукнатини,
пропускащи светлина – обещание за трансцендентно
помирение с идеалите, в които героите могат да бъдат
въплътени едва след смъртта като символична личностна
трансформация.
Със звукозаписите на гласове и сценографския минимализъм,
внушаващи през затъмненото, отворено пространство
клаустрофобичност и позволяващи персонажите да се
появяват като съновидения или сенки, режисурата разчита
брехтовски – и с отношение към героините им, но и с
коментар, оценка, наблюдаване отстрани. Ефектът е
особено силен, дори стъписващ и предизвиква решителен
протест вътре в нас и спонтанни аплаузи по време
на действието. Убедителността идва оттук, че
разказаният художествено проблем е съвсем реален в
днешна Словения и в целия свят и историята на трите
жени се възприема не като абстрактна измислица и
метафора, а като съвсем реално споделяне, близко до
психодрамата, емпирично преживяно от всяка втора
съпруга, дъщеря, приятелка, партньорка. Взаимното
мълчание – дори пред разследващите органи – не е
утешително, нито спасително; то е проява (задържане)
на страха, на отчаянието, на недоверието, на
натрупаната и неуталожена необходимост от мъст,
от ново насилие.
Спектакълът демонстрира висока театрална култура
както в екстатичното експониране на проблема, така
и в (не)щаденето на възприемателя, в неусетното
му въвличане в действието – едновременност на
съпреживяване и остранностяване.
Пореден пример за високата мисия на перформативното
изкуство да провокира, да обнадеждава тъкмо през
привидния си скепсис.
От политически науки до поетика на останките – такъв се очертава пътят на Биляна Токмакчиева до първата ѝ самостоятелна изложба „Всичко, което остава“. Амбициозно заглавие, зад което стоят драматични образи. „Лице в лице с остатъците от живота“, пише в кураторския текст. Изложбата залага прастар, затова и тежък въпрос – Какво остава? Представени са серии неидентифицирани обекти от колорирано зебло и восък. С тях Биляна Токмакчиева изглежда ровичка в страховете от самото съществуване.
Галерия Doza е мистериозна, някак непристъпна – облицована с черно фолио витрина и висок, черен, тежък портал – не знаеш какво следва. Театралното чувство започва още преди изложбата. Пожелават ти приятно гледане – влизаш, вратата хлопва и вътре в първия момент – абсолютен мрак. Парадоксално, но един от честите въпроси, след като вече си разгледал коя да е изложба, е „Хареса ли ти?“.
Хлопнала е. Мрачина, празнота и дълбоко потапящ звуков пейзаж – дезориентирано минаваш през това наситено „нищо“ и стигаш до края на залата, там… застоели остатъчни материи по поточна линия – засъхнали живителни сокове, процеждащи се от високо провиснали и дълго третирани телесности. Питам се: какво идентифицира плътта? Изложбата внушава хладна пустош и стаени страхове. Заглавието дори не пита какво остава (от нашето живеене), а дръзко казва: „Ето, това е всичко“ и показва. Ако кажеш „Харесва ми“? Какво означава да харесаш онези окачени анонимни втелесени, овързани, задушени, изцедени, болезнено сгърчени, пронизани оттук и оттам от стоманени куки, насред тъмното и студеното, обрамчено с черен найлон – онзи, който ползваш за мръсната работа и после изхвърляш? Висят в пустото по стоманени въжета и вериги, а ти вървиш по прецизно шлифован, лъскав и чистичък, неутрално сив под, докато стигнеш дъното, където онези висят… И не знаеш какво са.
Поставени са внушителни образи. Вече засъхналите, някога живителни, изцеждали се капка по капка незнайно откога, бавно стекли се по платнища едро зебло – тези капки евентуално съдържат онова, което остава в клопката на восъчна памет. Дали да си мисля за кехлибар или хербарий, да си мисля за Лъвкрафт или за Зюскинд, за мащабна колекция от живителни сокове на едри екземпляри… Какъв екземпляр виждаме в ясно осветената хладилна витрина на подземното ниво на Галерия Doza? Те „чакат да бъдат открити, употребени, съживени или унищожени“, казва кураторката Гергана Минкова за втелесените.
„Всичко, което остава“, изглед към изложбата, фотография Александър Карчински.
Остава ни да вярваме, че това не е всичко, което остава. Да вярваш все пак носи двусмислието на убеденост и сигурност с паралелна вероятност, уклончивост и в последна сметка несигурност.
Какво съдържа восъчната памет? Наново поставен, този въпрос е фокус в паралелната програма на изложбата. Представени са авторският пърформанс „Баптизъм“ (24 януари) и „Концерт на восък“ (31 януари) – изпълнение на амбиент и нойз музикални експерименти, провокирани и резониращи на инсталацията. Ив-Кристиан Ангелов е един от изпълнителите в „Концерта“, наред с Божидар Савов и Upper Reaches. Негово дело е и звуковото оформление на пространството – значителен елемент в цялостното внушение на изложбата на Токмакчиева.
Самостоятелната изложбата „Всичко, което остава“ добива плътност с всяко последващо действие и се развива социално. За пърформанса „Баптизъм“ Токмакчиева преобръща концептуално инсталацията, без да променя висящите по куки обекти. В центъра на вниманието този път са намясто обливаните във восък малки парченца чист канапен плат, наричани и подадени на всеки от присъстващите. С този жест тя създава позитивно пространство, пространство на свързаност, споделено в груповия ритуал.
Восъкът е ключов материал в нейната работата и присъщ на последните ѝ произведения, показвани първо в културното пространство „Бобина“, после в Sofia Underground: Synesthesia и във финалната експозиция от school4artists миналата година. Настоящата изложба развива в мащаб този цикъл восъчни произведения. „Всичко, което остава“ е артистична заявка с размах и смелост.
„Всичко, което остава“, изглед от подземното ниво на галерията, фотография Александър Карчински
Биляна Токмакчиева (род. 1990 г., София) завършва политически науки и международни отношения (2012), впоследствие живопис в НХА (2023). Ето така: от политическите науки до поетиката на останките. Политиките в артистичната сфера изглежда привличат вниманието ѝ. От 2023 г. тя основава малка група на име Artist at Play, превърнала се в инициатива с фокус развитието на (професионална) среда за млади артисти с място за експерименти, срещи и колаборации. Artist at Play организира регулярно събития в културното пространство „Бобина“ и вече привлича вниманието на артисти и извън София. Инициативата е от младите за младите – крайно нужна и очевидно успешно запълва иначе празните стъпала между обучаващ се в академията и практикуващ в реална среда, където тази „дейност“ (професия?) някак добива смисъл.

